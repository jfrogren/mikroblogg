---
title: "Le vent nous portera"
date: 2019-08-10T04:54:37+02:00
draft: false
Categories: ["Frankrike", "Litauen", "Musik", "Noir Désir", "Bernard Cantat", "Vilnius"]
---

En låt av Noir Désir från 2001 som jag har hört tidigare men som jag påmindes om då jag såg den erotiska filmen _Q_ där den utgör ett ledmotiv. Kollade då också musikvideon som är fantastisk och skildrar en mor och son på en strand när vinden tilltar. 

{{< vimeo 151628427 >}}

Det går att tolka in mycket i texten om hur vinden kommer att bära oss. Handlar det om tro och förvissa sig om att allt kommer att gå bra eller handlar det om att vi står maktlösa inför krafter som vi inte rår på? 

Bernard Cantat sjunger och har kanske rent av skrivit texten. Samme Bernard Cantat som två år senare misshandlade sin flickvän, skådespelaren Marie Trintignant på ett hotellrum i Vilnius till den grad att hon hamnade i koma och dog några dagar senare. Cantat placerades i fängelset Lukiškės i ett års tid innan han förflyttades till ett fängelse i Toulouse. 

Bara några månader efter att Cantat lämnade Lukiškės besökte jag det fängelset, där livstid för de flesta fångar innebär just livstid. Det jag minns starkast är bilden av duvorna som cirkulerar där över himlen och som fångarna matade genom att räcka ut några brödsmulor genom det minimala gallerförsedda fönstret i cellen. Ryktet säger att Cantat höll en konsert där i fängelset innan han överfördes till ett fängelse i Toulouse där han satt av resterande tid av sitt straff, men vilket jag glömde fråga om. Han muckade redan 2007, vilket naturligtvis är ett chockerande kort straff. 

Jag minns också från fängelset den oljigaste grönsakssoppa jag någonsin ätit, att fängelsedirektören visade foton från ett besök på Norrtäljeanstalten och det där homosexuella paret som lyckat göra sin cell rätt hemtrevlig. 
